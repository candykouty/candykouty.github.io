---
layout: post
title: Solárny panel
category: paris
---

Nie že by som na seba rada priťahovala pozornosť (aj keď vlastne všetci vieme, že mi to vôbec nevadí), no pokojne som schopná dať si na hlavu 40 centimetrovú mašľu z alobalu a cestovať tak celý deň. Som nad vecou. O tom to je. Aby ste chápali, v deň, kedy som sa vracala na prázdniny na Slovensko, sme v škole točili malý videoklip na *Bad Romance* od Lady Gaga a naše kostýmy sa skladali prevažne z alobalových doplnkov.
<!--more-->
(Btw all thanks to *lidebide* za moju gigantickú alobalovú sukňu, kvôli ktorej sme vstávali o šiestej ráno.) Už v škole na mňa teda  pozerali divne, keď som si po nakrúcaní nechala mašľu na hlave. Ako by povedal Spirit: „*Všetky oči na mne.*“ Neriešila som. Smiala som sa. Úprimne som vlastne neplánovala cestovať takto extravagantne, ale keď sa mi spolužiaci začali smiať, že by som tak určite nebola schopná dojsť domov, povedala som im: „*Tak sa pozerajte.*“

![](https://www.dropbox.com/s/xffafnh6ldjsnpt/2015-12-18%2001.54.19%201.jpg?dl=1)

Vo vlaku zo **St.Polu** do Molaix prišla prvá poznámka od kontrolóra lístkov, že či to je nová móda. Na stanici v **Morlaix** sa mi tiež všetci vyhýbali, okrem staršieho páru, ktorý si nebol istý nástupišťom. Akonáhle som si sadla na sedadlo v TGV, pozerala som sa priamo na dvere, aby som zachytila výraze tvárí všetkých, čo cez ne prejdú. Niektorí sa usmiali alebo skôr uškrnuli, zatiaľ čo iní hodili taký bitch face až mi bolo do smiechu. Staršia teta vedľa mňa po mne tiež pokukovala so zvrašteným obočím a po desiatich minútach si vlastne pre istotu odsadla na druhú stranu vozňa. Kým sme došli na **Gare du Montparnasse**, na chvíľu som aj zabudla, že vyzerám ako solárny panel. Vystúpila som, prechádzajúc pomedzi ľudí na obrovskom nástupišti a smiala sa sama na sebe. Ľudia sa za mnou dokonca otáčali (ako za každou Slovenkou predsa). Prechádzalo som okolo pár policajtov, medzi nimi jedna mladá žena, ktorá sa doširoka usmiala a s obdivom prikývla. A tak som si ďalej s nadhľadom kráčala. Nie som si istá prečo, no vyšla som aj von pred stanicu, a ako som tak išla popri ceste, nejaký mladý muž v aute zastavil, stiahol okienko, zakričal na mňa a ukázal mi lajk.

Vrátila som sa na stanicu a vybrala sa ku kase kúpiť si lístok na RER. Keď som prišla na rad, chalan za pokladňou sa snažil zadržať smiech, vlastne sa chcel tváriť, že na mne nie je nič pozoruhodné. Avšak v momente, kedy som si vypýtala lístok na RER, nezvládol to a začal sa smiať. Vzápätí sa hneď ospravedlnil, znova sa zasmial, zakryl si rukou ústa a ešte dvakrát sa s úsmevom na perách ospravedlnil. Predal mi lístok a potom sa ešte spýtal niečo ohľadom toho kusu alobalu v mojich vlasoch. Následne som chcela ísť na metro, no akosi som nevidela linku štyri smer Gare du Nord. Išla som sa pozrieť na mapu metra. Späť k turniketu. Mapa. Turniket. Mapa. Turniket. Mapa. Turniket. Mapa. Vtom ma zastavil nejaký muž so slovami či nepotrebujem pomôcť. Úprimne som bola prekvapená, že sa mi prihovoril niekto sám od seba. Naviedol ma na môj turniket a tak som pokračovala ďalej.

Nastúpila som do metra, ktoré bolo plné ako vždy. Divné pohľady som už ignorovala. Pomedzi tú masu ľudí som si všimla asi 20-ročného chalana, ktorý sa na mňa už asi 5 minút usmieval (možno viac a možno menej, vlastne neviem, keďže som si ho všimla až vtedy). Keď sa metro po pár zastávkach trochu vyprázdnilo, sadla som si do štvorky, kde boli dvaja Španieli a nejaký chlapec. Akonáhle sa chlapec na ďalšej zastávke postavil, hneď sa k miestu predral ten chalan, čo ma nepretržite sledoval pohľadom. Uprene na mňa hľadel, no ja som si akože pozerala na akej zastávke práve som. Po chvíľi som sa mu predsa len pozrela do očí. Brutálne gaštanovo hnedé. Nanešťastie preňho, hnedé oči sa mi absolútne vôbec nepáčia. Vlastne ani zelené, keď už sme pri tom. Každopádne, hľadeli sme si do očí, akoby sme hrali kto prvý žmurkne či sa zasmeje. Vôbec neviem ako dlho to trvalo, no on bol prvý koho premohol smiech. Veľmi lámavou francúzštinou sa so mnou snažil rozprávať. Moc mu to však nevychádzalo, keďže na rozhovor treba dvoch a ja som mlčala. Dve zastávky pred Gare du Nord sa pri nás uvoľnili tie dve miesta a tak si k nám prisadli jeho dvaja kamoši, ktorí ani neviem odkiaľ sa vzali. Jeden z nich mu myslím po španielsky začal vyčítať, prečo sa so mnou baví. Potom prepol do taktiež veľmi lámavej francúzštiny a pre zmenu vyčítal zase mne, že sa naňho vôbec pozerám. Dobrý to kamarát. Akokeby to bola moja chyba...

Vystúpila som na **Gare du Nord**, oni síce tiež, no hneď som zmizla za rohom a tak som ich už nevidela. Vyšla som zo stanice s tým, že potrebujem nájsť Subway. A aj som ho našla. Len 100 metrov od východu. Boh vyslyšal moje prosby. O pár minút neskôr som už sedela s 30 centimetrovým sendvičom za 6 EUR pri stole a riešila, že neviem, z ktorého terminálu mi to letí, zatiaľ čo chlapík pri stole oproti sa na mne zabával, myslím že sa ma snažil aj odfotiť. Bolo mi to však najviac jedno. Presunula som sa znovu na stanicu, kde mi v tom zhone a zmätku ľudí čakajúcich a ponáhľajúcich sa na vlak, nejaký ujo povedal, aká som s tým pekná. Veď som aj bola.

Konečne som sa dostala do vlaku smer **CDG**, stále netušiac z ktorého terminálu letím. A to som si dokonca v Subwayi spravila online check-in na mobile. Dia mi napísala, vraj že letím z 2B a tak som vystúpila na dvojke. A tam prišiel ten vtipný moment, kedy som nevedela nájsť lístok z vlaku a tým pádom som nemohla vyjsť zo zastávky, keďže tam boli také retardované turnikety. Kým som si to však stihla uvedomiť, celá zastávka sa vyprázdnila. A tak som čakala na ďalší vlak. Prišiel asi o 5 minút. Celé sa to zaplnilo ľuďmi. Prihovorila som sa pár milo vyzerajúcim osobám, no nikto mi nepomohol. Asi kvôli tej mašle na hlave. Ľudia strašne odsudzujú. Nakoniec som sa prihovorila nejakým dvom aziatom, ktorí ma pochopili a ešte mi aj pri prechádzaní cez turniket pomohli s batožinou. Na jeden lístok sme totiž prešli dvaja plus môj obrovský kufor. Doslova ma zachránili.

Dostala som sa k mojej obľúbenej veľkej tabuli so všetkými odletmi. Boli tam snáď všetky mestá, na ktoré som si v tú chvíľu dokázala spomenúť. Vtom som si všimla môj odlet.

>**21:00, Wien, T3, on time**

Terminál 3?! To si robíte srandu! Chcela som sa ísť spýtať na 2B skadiaľ mi to teda letí, no prisahám, že akoby sa vytratil. Brala som to ako znamenie a s airport shuttle sa previezla na T3. Tam som ešte musela prejsť kus pešo. Keď som čakala na prechode, slečna v aute mi zatrúbila a zakričala na mňa, že som strašne cool. Ja som medzičasom už aj zabudla, že mám na hlave ten solárny panel. Terminál 3 bol takmer prázdny, plánovaný bol odtiaľ len jeden let – ten môj do Viedne. Pripadala som si akoby idem na koniec sveta, fakt. Ale aspoň som si mohla vybrať z 30 voľných zástrčiek. Mala som ešte asi 2 hodiny do odletu. Pomaly som však išla na kontrolu. Tam nastala ďalšia vtipná situácia, keď som tade prešla s mašľou na hlave a pochopiteľne som začala pípať, vzhľadom na materiál mojej dekorácie. Mašľu som si teda na odporúčanie letiskového personálu dala dole a prešla som v poriadku cez kontrolu, zatiaľ čo ona išla skenerom. Chlapík, čo pri ňom sedel, zrazu spozornel a pozorne sledoval vyliezajúci kus alobalu. Vzala som ho do ruky a sponkou si ho pripla do hlavy. Prekvapený sa ma spýtal: „Ça va?“ A tak som mu vysvetlila celú záležitosť s Lady Gagou. Všetci sa smiali. A ja som si na zoznam pripísala ďalších sedem ľudí, ktorým som zlepšila deň.

![](https://www.dropbox.com/s/5o6bwzbl1wbeega/2016-03-28%2003.11.23%201.jpg?dl=1)

*by Kouty*
