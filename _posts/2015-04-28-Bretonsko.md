---
layout: post
title: Bretónsko
category: bretagne
---

Utorok 28.4.2015 8:16 pán profesor Masaryk nervózne pozerá na hodinky. Za 14 minút sme mali odísť a autobusu ani pani profesorky Salaiovej nikde. Keď konečne prišla, obaja celí vysmiati nás začali hnať do pristaveného autobusu. To bohužiaľ ešte nevedeli, čo to je cestovať vyše dňa s 27 tínedžermi. Spanie v autobuse síce znie veľmi drasticky, no vzhľadom na fakt, že sme mali autobus skoro raz taký veľký, ako sme potrebovali, to nebolo až také zlé.
<!--more-->

V stredu o tretej hodine ráno sme prišli do **Paríža**, kde sme zaparkovali na parkovisku a všetci sme povinne tri hodiny spali. Keď sme o šiestej ráno vyšli von, bola ešte tma a strašná zima. Vlastne som si veľmi neuvedomovala, že sme v Paríži. Okolo siedmej sme došli pred **Notre Dame**, kde nebolo ani živej duše, ak teda nerátam tých troch vojakov, ktorí vyzerali, že by tiež radšej ešte spali. Ale malo to svoje výhody, napríklad nám do záberu nebehali ostatní turisti. Bolo osem hodín, keď sme na slávnom **Champs-Elysées** dostali trojhodinový rozchod. Škoda len, že takmer všetky obchody otvárali o desiatej a hranolky v McDonalde nám mienili spraviť tiež až od 10:30.

![](https://www.dropbox.com/s/67gxwqu2lk1thjv/DSC_0648up.jpg?dl=1)
*Photo credits: Kristína Rankovová*

Keď sme na obed opustili Paríž, nevedeli sme sa dočkať, kedy prídeme do Bretónska, jedného z francúzskych regiónov. Krajina sa postupne menila, všade samé loďky a farmy s artičokami a šalotkami... vedeli sme (vďaka pani profesorke Salaiovej), že za chvíľu sme v cieli.
Konečne sme dorazili do malého prímorského mestečka **Saint Pol de Léon** s počtom obyvateľov 7 339 a rozlohou 23,43 km², kde nás už čakali naši korešpondenti alebo „koresy“ ako to oni stále volali. Z toho slova mám doteraz nervy, keď ho počujem. A určite nie som jediná. Niektorí sme bývali priamo v Saint Pol de Léon, iní v okolitých mestečkách ako **Roscoff**, **Carantec** či **Plougoulm**. Pohostinnosť Bretóncov však nikde nechýbala.

![](https://www.dropbox.com/s/y18jsaxgpi4wrov/2015-05-09%2003.41.59%201.jpg?dl=1)

Večera u nich bežne trvá hodinu až dve, čiže keď sa začne jesť o ôsmej či nebodaj deviatej, spať idete s plným žalúdkom, čo teda nie je dvakrát príjemné. Najprv si len tak zľahka dajú bagetu a šalát, potom hlavné jedlo podobne ako u nás, nasledujú francúzske syry, kde sa znova dostáva na rad bageta, ktorú jedia snáď ku všetkému. Ako dezert si dajú nejaký koláčik a jogurt, najlepšie biely s kryštálovým cukrom, a aby im náhodou nebolo málo, tak večeru zakončia ovocím. Večera je u nich veľmi dôležitá, keďže sa vtedy stretáva celá rodina pri stole a konverzujú ostošesť.

![](https://www.dropbox.com/s/fl4bso2r6dspq7x/2016-03-28%2002.01.10%201.jpg?dl=1)
*...s mojím koresom Ewenom*

Čo sa týka raňajok, na taniere môžete hneď zabudnúť. Všetko krájajú a jedia na stole prípadne kuchynskej linke, čaj a kávu pijú z misky a podaktorí si do toho namáčajú palacinky či bagetu s maslom.
Nechcem však rozprávať len o jedle, i keď väčšinu času sme strávili jedením. Za zmienku stojí aj bretónske počasie. „Zo 6 dní 7 a ¾ pršalo,“ vraví Dia k čomu Sysa dopĺňa: „V ich dome bola zima (asi 15°C), ale oni chodili bosí, v krátkych rukávoch a vysvetľovali mi, že už je leto, preto nekúria. Vlastne nie. Asi 10°C, 15 je príliš veľa.“

![](https://www.dropbox.com/s/31gbjmzp6wb0k4a/2015-05-02%2001.44.10%201.jpg?dl=1)

Napriek tomuto bláznivému počasiu sme si pobyt užili. Prvý deň sme navštívili jedno z väčších miest Bretónska, **Brest**. Doobedie sme strávili v Oceánopolise a poobede sme mali rozchod v centre mesta, kde sa nachádza i významný prístav. Na to, že je Brest aspoň 7x menší než Bratislava, ich „*Obchodná ulica*“ bola minimálne 7x väčšia, takže sme ju ani celú nestihli prejsť.
Keďže bol v piatok sviatok, program nám zabezpečovali naši korešpondenti. Väčšina z nás teda išla  surfovať na pláž v **Santecu**. Nebola to síce Austrália, no vďaka neoprénom nám tých 5°C vôbec neprekážalo a pri našich surferských skúsenostiach sme sa uspokojili aj s menšími vlnami.

![](https://www.dropbox.com/s/eehokgz6wztqlkf/2015-10-13%2008.01.58%201.jpg?dl=1)

Víkend sme nestrávili len prechádzkami po pláži:  
**Sysa**: Utekali sme na pláži pred prílivom.  
**Nali**: Boli sme v meste Morlaix, v Roscoffe sa prejsť, na večeri na ich typických palacinkách a na barbecue.  
**Dominik**: Išli sme na ostrov a prišiel príliv, tak sme sa museli prebrodiť cez vodu, keďže sme tam skoro uviazli.  
**Lola**: No my sme boli v takom akoby LunaParku, kukali hokej, boli na bowlingu, na stepe... nič takého.  
**Heňo**: Glizda.  
**Kaja**: My sme sa boli pozrieť k jej ocovi do roboty, kde sa pestujú rajčiny.  
**Csiba**: Horší dedinsky futbal sme nezažili.  
**Peťa**: Boli sme sa pozrieť na basketbalový zápas a pozvali nás do reštaurácie ochutnať ich typické slané palacinky, veľmi ma potešilo keď ma zobrali na ich rybársku loď a plavili sme sa po oceáne.  
**Ľuboš Masaryk**: V piatok sme sa prechádzali po pláži, v sobotu doobeda bolo pekne tak sme sa išli prejsť na pláž a poobede sme sa išli len tak prejsť na pláž. V nedeľu sme mali na pláne ísť sa prejsť na pláž, ale fúkalo tak sme sa prechádzali po pláži.  

![](https://www.dropbox.com/s/3zqb864cnfmbsdl/DSC_0595%20%282%29jj.jpg?dl=1)
*Photo credits: Nina Hurtišová*

Pondelok sme sa vybrali loďou na prekrásny ostrov **L’Ile de Batz**. Loďky, bicykle, orgovány a autentické uličky... Mali sme aj biologické okienko, spoznávali sme plody mora a do smrti budeme vedieť rozoznať hrebenatku.

![](https://www.dropbox.com/s/1az5rr7lbmlz8oq/2015-05-09%2002.55.29%203.jpg?dl=1)
*Photo credits: Sylvia Tilandyová*

Ďalší deň sme strávili v Saint Pol de Léon, kde naši korešpondenti chodia do školy. Prekutrali sme mesto a poobede sme robili bretónske palacinky (zo slaného masla!). Alebo skôr útržky palaciniek. Predtým než sme ich mohli zjesť sme však absolvovali rýchly kurz bretónskych tancov ako odplatu za kurz tých slovenských. Posledný deň výmeny sme sa niektorí išli pozrieť aj na ich vyučovanie. A ako sme začali nosiť kufre do autobusu, nálada postupne upadala. Prvých 5 až 10 minút sme v autobuse smútili, podaktorí aj plakali, no potom sa vytiahlo nabalené jedlo a bolo dobre.

![](https://www.dropbox.com/s/23x0etnayvzw5oh/2015-05-11%2003.19.12%203.jpg?dl=1)
*Photo credits: Sylvia Tilandyová*

Ešte v ten deň sme navštívili **Mont Saint Michel** (alebo Saint Pol Michel, že pán profesor Masaryk?), ktorý naozaj stojí za to vidieť.
Posledným bodom bolo 12 hodín v **Štrasburgu**, ktorý sa nachádza vo Francúzsku a nie v Rakúsku, ako som sa predtým domnievala. (Geografia nula bodov.) Ak sa tam niekedy zastavíte, určite si nechoďte pozrieť múzeum **Aubette 1928**. Ani keby vám za to zaplatia. Na druhú stranu si však nenechajte ujsť pirátsku plavbu po Rýne.

![](https://www.dropbox.com/s/ftkacphrt72xy1p/2015-05-11%20111.jpg?dl=1)

![](https://www.dropbox.com/s/j84gravm2mriekl/2016-03-28%2010.56.32%201.jpg?dl=1)

Náš 11-dňový výlet sme zakončili spoločnou alsaskou večerou. Pani profesorka Salaiová i pán profesor Masaryk zorganizovali túto (na našej škole prvú) slovensko-francúzsku výmenu, ktorá prebiehala prevažne v anglickom jazyku, úplne úžasne. Všetci im ďakujeme, že sme si vďaka nim vytvorili nové priateľstvá, spoznali inú kultúru, bla bla bla...
Na záver už len jedno výstižné bretónske príslovie: ***An hini ne vez ket joa doc’htoñ pa erru a vez joa doc’htoñ pa ya kuit.*** (Kto nespraví radosť tým, že príde, spraví ju tým, že odíde.)

<iframe width="560" height="315" src="https://www.youtube.com/embed/EndHLp6sfYc" frameborder="0" allowfullscreen></iframe>

*by Kouty*
