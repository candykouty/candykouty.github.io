---
layout: post
title: Berlin
---

# **Hallo Berlin!**
**04/01/2016 - 08/01/2016**

Asi prvýkrát som nemala z balenia stres, čo bolo teda veľmi zvláštne, no vyhodnotila som, že to bolo zapríčinené pravdepodobne tým, že som mala pred sebou spontánny výlet, ktorý nebol veľmi naplánovaný, a tak som prekvapivo nebola v stave, aby som stresovala. Cesta autom o štvrtej ráno mi prišla nekonečne dlhá a zároveň paradoxne ubehla príliš rýchlo. Ani som sa nenazdala a už som sedela v gate na Schwechate pripravená  na boarding. Aj vo vedľajšom gate sa ľudia už chystali na boarding do Berlína. Moja cieľová destinácia bola taktiež Berlín, s tým rozdielom,
<!--more-->
že som prestupovala v Paríži. Hej no, to len ja môžem ako najväčší idiot letieť z Viedne do Paríža a následne z Paríža do Berlína, čo mi v celkovom čase trvalo asi 10 hodín namiesto toho, aby som tam bola za 2 hodinky a cca 20 EUR. Ale vzhľadom na fakt, že to bol spontánny nápad, nechceli sme, aby mi prepadla už dávno kúpená letenka do Paríža (stačí, že mi prepadol lístok na vlak).
Predtým, ako prejdem k opisovaniu 4-hodinového čakania na letisku v Paríži, by som len chcela podotknúť, že Airberlin má super blueberry muffiny. Čiže po tom, čo som okolo ôsmej priletela na CDG, som sa prešla v Duty Free zóne, kde som ako vždy vyskúšala všetky Dior a Chanel parfumy (až ma odtiaľ skoro vyhodili).

![](https://www.dropbox.com/s/1m802o273qeehvv/2016-01-04%2010.22.13%201.jpg?dl=1)

V termináli 2F som si našla krásne miestečko s výhľadom na celé letisko zaliate slnečnými lúčmi a... srandujem, proste tam bola voľná zástrčka. Usalašila som sa vskutku ako bezďák cez dve sedadlá, s vyzutými topánkami a nohami vyloženými na kufri, no bolo mi dobre, takže mi to bolo jedno. Okolo jedenástej na mňa už naozaj doľahol hlad a tak som bola nútená ísť si kúpiť niečo na jedenie. Neznášam kupovať si jedlo na letisku, lebo je vždy hrozne drahé, no ako vraví jedno staré múdre príslovie, ktoré som si práve vymyslela: „*Keď neješ, umrieš*.“ A tak som si onedlho jedla obľúbenú tuniakovú bagetu. Milujem tuniakové bagety. Síce som za ňu zaplatila skoro 5 EUR, ale dobre som spravila, keďže sendvič v lietadle bol nanajvýš nechutný. Airfrance tentoraz sklamalo. Na druhej stane som však mala sedadlo pri únikovom východe a tým pádom extra miesto na nohy, čo bolo fakt na nezaplatenie.

![](https://www.dropbox.com/s/mzz8t3p28rkg0f9/20160104_133537.jpg?dl=1)

>Milujem tých ľudí, ktorí sa na vás len tak usmejú a vy sa usmejete naspäť a potom si chvíľu hladíte do očí usmievajúc sa, akoby ste si v tom momente úplne rozumeli, akoby vaše duše spoločne tancovali na rovnakej vlne... ok, nejako zas utekám do umeleckých opisov.

![](https://www.dropbox.com/s/ojw25sq0vul0exa/2016-01-04%2004.21.39%201.jpg?dl=1)

V Berlíne bola vcelku zima. -9C. Našťastie som na bus TXL nečakala dlho (mimochodom ďakujem ujovi, ktorý kvôli tomu, aby mi pomohol s lístkom, skoro zmeškal svoj autobus). Z letiska **Tegel** to do Berlína (na hlavnú stanicu tj Hauptneviemčo) trvá presne 22 minút a stojí 2,70 EUR. To len tak pre info. Trošku som mala problém, kedy mám vystúpiť, keďže nikde neboli žiadne info tabule, no mojou lámavou nemčinou som sa dohovorila s tetou, ktorá zhodou okolností tiež mala vystupovať na Hauptblablabla (**Hauptbahnhof**). Bol to zvláštny pocit, keď som vystúpila. Zrazu som bola sama, odkázaná na seba v absolútne cudzom meste, ešte cudzejšej krajine. Ale tento pocit vo mne prebýval až necelé 2 minúty, asi tak minútu a 27 sekúnd, povedala by som, keďže potom ma precitol mráz.

![](https://www.dropbox.com/s/y2yd19bfcgpj9bc/2016-03-27%2010.15.39%201.jpg?dl=1)

Vošla som do info centra na stanici s tým, že či mi vedia poradiť, kde mám hotel. Vedeli. Len som prešla cez stanicu a zabočila doprava. S mojou brazílskou kamarátkou Amandou, ktorá ma zobrala s jej rodinkou na tento výlet, jej mamou a babkou som sa mala stretnúť až o polhodinu a tak som si sedela na recepcii **Meiningeru**, spokojná, že mám postarané o základné k životu nevyhnutné veci: wi-fi, zástrčku a v tomto prípade teplo. A vtedy to začalo byť naozaj zaujímavé.
16:00, 16:15, 16:30, 16:45, 17:00 a Amandy stále nikde. Namiesto toho sa všade začali vynárať policajti, ktorí mali pred hotelom zaparkované štyri veľké policajné autá a chodili v skupinkách snáď po desiatich. Začínala som mať trochu stresy. Trochu dosť. Nakoniec však o pol šiestej konečne došla Amanda s jeho mamou a babkou. Najvtipnejšie bolo, že jej babka nehovorila ani po francúzsky ani po anglicky ako Amanda a jej mama a preto som sa s ňou rozprávala po portugalsky. Teda ona rozprávala a ja som buď prikyvovala alebo krútila hlavou, prípadne sme zapojili pantomímu, čo teda celé vyzeralo komicky. Situácia, ktorá sa odohrávala vonku však nebola až taká vtipná. Rovno pod hotelom sme totiž mali neonacistický pochod, kvôli ktorému sme nemohli vyjsť z hotela. Trvalo to našťastie len hodinu, takže potom sme sa mohli ísť najesť. Trepali sme sa do akejsi prestížnej reštaurácie *Gerichtslaube*, kde som si z neznámych príčin dala *Preußische Schlachteplatte mit Blutwurst, Leberwurst und Wellfleisch, deftigem Sauerkraut und Kräuterkartoffeln* za 15 EUR, čo bola najväčšia chyba, akú som mohla spraviť, keďže som to nielenže nedojedla, aké to bolo nechutné, ale ešte som aj vracala v reštaurácii na WC. Takže prvý večer v Berlíne nedopadol najlepšie. Vlastne dopadol katastrofálne.

![](https://www.dropbox.com/s/qn8d2k5hojuw1ua/IMG-20160105-WA0007.jpg?dl=1)

Ďalší deň začal naopak dobre, predsa len som mala narodeniny. Hneď ráno som si dopriala Blaubeer Muffin na stanici. Odtiaľ sme sa vybrali ku **Checkpoint Charlie**, kde mi dokonca fejkový vojak v uniforme, ktorý sa s vami za 3 EUR odfotí, zaspieval Happy Birthday.

<video controls>
<source src="https://www.dropbox.com/s/489zp1615z8jarg/VID-20160327-WA0007.mp4?dl=1" type="video/mp4">
</video>

Premiestnili sme sa na **Potsdamer Platz**, kde sme kvôli veľkej zime ihneď prepadli Starbucks. Pollitrová horúca čokoláda vždy padne vhod.

![](https://www.dropbox.com/s/4ft88yf3wczcj0t/2016-03-27%2010.28.09%202.jpg?dl=1)

Na Potsdamer Platz sme vlastne ostali až do večera. Najprv sme si pozreli **Dalí Museum**, ktoré mi neprišlo nejaké úžasné, avšak aspoň Daliho interpretácia Alici v Krajine zázrakov vcelku zaujala. Čo sa mi však páčilo oveľa viac, bolo múzeum nachádzajúce sa hneď vedľa, **Spy Museum Berlin**, ktoré sme si bohužiaľ nestihli pozrieť celé, avšak rozhodne stálo za to, hlavne vďaka "laserparcours".

<video controls>
<source src="https://www.dropbox.com/s/sz8qxhkm56i9f8w/Spymuseum%20Berlin%20Laserparcours.mp4?dl=1" type="video/mp4">
</video>

S Amandou sme sa ešte prebehli po nákupnom centre, kde som paradoxne najviac času strávila vo fanshope FC Bayern Munchen. Deň sme zakončili v nejakom podniku, kde som si dala Green Ocean, Chilli Sans Carne a ešte som aj dostala narodeninovú štrúdľu a brazílske Happy Birthday.   

![](https://www.dropbox.com/s/wi01bmztmm8jnz9/2016-03-27%2010.56.36%201.jpg?dl=1)

V stredu ráno som vymenila Blaubeer Muffin za Double Chocholate Muffin, pričom som stihla napísať aj poslať všetky pohľadnice. Celé doobedie sme strávili v **East Side Gallery**, teda pri pomaľovanom Berlínskom múre, ktorý bol pochopiteľne vonku, čo vzhľadom na mínusovú teplotu nebolo až tak príjemné. A to podotýkam, že som mala na sebe tielko, dve tričká, tri svetre a lyžiarsku bundu! Nepomohlo.

![](https://www.dropbox.com/s/7s9qztdlh587ejb/2016-03-27%2011.13.12%201.jpg?dl=1)

![](https://www.dropbox.com/s/tad0won5ugq30lm/IMG-20160106-WA0045.jpg?dl=1)

![](https://www.dropbox.com/s/zg1wy74hmfijg0h/2016-03-27%2011.22.37%201.jpg?dl=1)

Kým sa moji Brazílčania fotili, ja som si s akýmisi okoloidúcimi Belgičanmi zaspievala *Call me maybe* a pokecala o živote. Boli hrozne zlatí a pekní, ale bohužiaľ asi o desať rokov starší a tak som si ani nepýtala kontakt. Predsa len s cudzími ľuďmi sa nerozpráva. Keď tak nad tým však teraz rozmýšľam, my sme si najprv spievali a za tú dobu už vlastne ani neboli až takí cudzí.
Vonku bola taká zima, že mi z toho až zmrzol žalúdok a tak som do seba na obed natlačila len jeden praclík za 70 centov. Ale bol naozaj dobrý. Taký nemecký. Poobede sme si konečne išli pozrieť dve najznámejšie berlínske pamiatky –nádhernú **Berlínsku katedrálu** a **Brandenburskú bránu**, kde bol zase nejaký protest.

![](https://www.dropbox.com/s/amdf4xed7342r3i/InstaSize_0203130304-2.jpg?dl=1)

![](https://www.dropbox.com/s/8xlphwma6uizw0h/2016-02-01%2002.06.15%201.jpg?dl=1)

Akurát keď sa zotmelo sme prišli do **Židovského múzea**, ktoré sme hľadali asi 20 minút, prisahám. Toto múzeum malo naozaj niečo do seba. Nie len kvôli tematike, ale i vďaka postmodernistickému rukopisu svojho autora Daniela Libeskinda. Neodporúčam tam však ísť v zime, keďže vonkajšia „Záhrada exilu“ je kvôli počasiu zväčša uzavretá a takisto veža holokaustu stráca svoju myšlienku, keď do nej nepreniká lúč slnka. Nechcem prezrádzať všetko, avšak ďalšou zaujímavosťou tohto dokonale premysleného múzea je strom želaní, kam si môžete napísať svoje želanie na papierové jablko a následne ho zavesiť. Plus tam je teda pracuje taký neskutočne milý, sympatický a hlavne ukecaný chalan, ktorý sa s vami rád porozpráva. Teda pevne dúfam, že tam ešte stále je. Podelil sa so mnou aj o jedno židovské príslovie, ktoré mi doteraz utkvelo v pamäti:
„*As he thinks in his heart, so he is*.“
Ďalší pekný citát som si odniesla aj nasledujúci deň z koncentračného tábora Sachsenhausen v Oranienburgu, vzdialeného asi hodinu od Berlína.
„*One can always make wishes, even if one has no grounds for hope*.“
Aspoň niečo pekné. Predsa len koncentrák je koncentrák. A to som už bola v Osvienčime i v Treblinke. Najhoršia na tom celom bola asi aj tak tá príšerná zima, na ktorú sa permanentne sťažujem, a fakt, že som bola zničená a umierala som od hladu. Irónia, nie?

Posledný večer sme šli do prestížnej, pre zmenu talianskej reštaurácie *Ristorante A Mano*, kde vám pred očami flambujú špagety v obrovskom syre (za približne 17 EUR). Určite stojí za to sa tam zastaviť na večeru.

![](https://www.dropbox.com/s/kpg7vd21e1qd1m0/2016-03-28%2012.20.57%202.jpg?dl=1)

Aby sme náhodou nezažili málo adrenalínu, v deň odletu nám o siedmej ráno evakuovali hotel. Nebola som v panike kvôli tomu, že sa niečo stalo, niekto asi len fajčil v izbe alebo na okne bola hlúpa mačka, ktorá sa hrala na Batmana. Skôr som stresovala kvôli tomu, že som za dve hodiny mala byť na letisku a ja som stála v pyžame pred hotelom. Ale nakoniec som všetko pekne stihla. Z Berlína som letela do Paríža, kde som si v jednom super obchodíku kúpila výhodné balenie šiestich muffinov za 1 EUR, aby som mala čo jesť počas tých štyroch hodín v TGV, ktoré som mala pred sebou a počas ktorých som si premietala všetky zážitky z Berlína. Je to naozaj pekné mesto. Podobné Prahe. A hlavne bolo zaujímavé ho vidieť v zime, celé zasnežené. Určite si ho však raz pôjdem pozrieť aj v lete, aby mi v pamäti neostalo len také chladné. *Auf Wiedersehen Berlin und danke schön fur meine siebzehnte Geburtstag!* (Áno, machrujem, že sa už štyri mesiace učím po nemecky, ale všetkým je samozrejme jasné, že v Berlíne som ani necekla.)

*by Kouty*
